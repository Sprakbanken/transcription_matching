Representanten Tor André Johnsen , som har vært permittert, har igjen tatt sete.
Fra Statsministerens kontor foreligger følgende brev til Stortinget, datert 20. oktober 2017:
«Endringer blant statsråder og statssekretærer
Statsråd ble holdt på Oslo slott 20. oktober 2017 kl. 1100 under ledelse av H.
M.
Kongen.
Det ble truffet følgende vedtak:
Utenriksminister Børge Brende gis avskjed i nåde.
Statsråd Ine Eriksen Søreide overtar styret av Utenriksdepartementet med unntak av saker knyttet til samordning av EØS-saker og forholdet til EU.
Statssekretær Marit Berger Røsland utnevnes til statsråd og overtar styret av saker knyttet til samordning av EØS-saker og forholdet til EU i Utenriksdepartementet.
Røsland bemyndiges til å utøve de særlige folkerettslige funksjoner som ligger til utenriksministeren, herunder til å undertegne folkerettslige dokumenter og utferdige undertegningsfullmakter, når utenriksministeren er fraværende.
Statsråd Frank Bakke-Jensen overtar styret av Forsvarsdepartementet.
Bakke-Jensen fortsetter som Norges representant i Nordisk ministerråd med den særlige oppgave å ha ansvaret for samordningen av nordiske samarbeidsspørsmål.
Statssekretær Laila Bokhari gis avskjed i nåde.
Statssekretær Tone Skogen gis avskjed i nåde som statssekretær for utenriksminister Børge Brende og utnevnes på nytt til statssekretær for utenriksminister Ine Eriksen Søreide.
Statssekretær Audun Halvorsen gis avskjed i nåde som statssekretær for statsråd Frank Bakke-Jensen i Utenriksdepartementet og utnevnes på nytt til statssekretær for utenriksminister Ine Eriksen Søreide.
Politisk rådgiver Jens Frølich Holte utnevnes til statssekretær for statsråd Marit Berger Røsland i Utenriksdepartementet.
Statssekretær Øystein Bø gis avskjed i nåde som statssekretær for statsråd Ine Eriksen Søreide og utnevnes på nytt til statssekretær for statsråd Frank Bakke-Jensen i Forsvarsdepartementet.
Selvstendig næringsdrivende Anders Bjørnsen Werp utnevnes til statssekretær for statsråd Ketil Solvik-Olsen i Samferdselsdepartementet.
Alle endringene ovenfor skjer med virkning fra 20. oktober 2017 kl. 1400.»
Det refererte brevet foreslås vedlagt protokollen.
– Det anses vedtatt.
Representanten Karin Andersen vil fremsette et representantforslag.
På vegne av stortingsrepresentantene Lars Haltbrekken, Une Bastholm, Bjørnar Moxnes og meg sjøl vil jeg sette fram forslag om midlertidig stans i uttransport av asylsøkere til Afghanistan fram til et uavhengig ekspertutvalg har gjennomført en åpen vurdering av regelverk og praksis i disse sakene m.m.
Forslaget vil bli behandlet på reglementsmessig måte.
Presidenten vil foreslå at sakene nr. 1–4 på dagsordenen behandles under ett.
– Det anses vedtatt.
Ingen har bedt om ordet til sakene nr. 1–4.
Vi går da til votering.
Dermed er dagens kart ferdigbehandlet.
Forlanger noen ordet før møtet heves?
– Så synes ikke, og møtet er hevet.
