Hvis ingen har noe å innvende, vil jeg etterkomme anmodningen.
Tone Wilhelmsen Trøen inntok så presidentplassen.
Fungerende president vil anmode sekretæren for det forrige storting, Runar Sjåstad , om midlertidig å fungere som sekretær.
Det ble deretter foretatt navneopprop.
Følgende representanter hadde forfall:
 Anniken Huitfeldt, Nina Sandberg, Trond Helleland, Kristin Ørmen Johnsen, Emilie Enger Mehl, Audun Lysbakken, Jonas Gahr Støre, Bjørnar Moxnes og Svein Roald Hansen.
Fra de øvrige fraværende representantene forelå det permisjonssøknader
Fungerende president foreslår at den sist benyttede forretningsorden, med de endringer som ble vedtatt i juni 2019, blir gjort gjeldende.
– Det anses vedtatt.
Det foreligger en rekke permisjonssøknader:
 fra representantene Himanshu Gulati , Karin Andersen , Espen Barth Eide , Arild Grande , Linda C. Hofstad Helleland og Ingjerd Schou om permisjon i tiden fra og med 1. oktober til og med 9. oktober, og fra representanten Liv Signe Navarsete om permisjon i tiden fra og med 1. oktober til og med 7. oktober – alle for å delta i De forente nasjoners 74. ordinære generalforsamling i New York
 fra representantene Lise Christoffersen og Jette F. Christensen om permisjon i tiden fra og med 1. oktober til og med 4. oktober – begge for å delta på møter i Europarådet i Strasbourg
 fra representanten Eirik Sivertsen om permisjon i dagene 1. og 2. oktober for, som leder av Stortingets delegasjon for arktisk parlamentarisk samarbeid, å delta på møter i Roma
 fra representanten Siv Mossleth om permisjon i dagene 3. og 4. oktober for å delta i møter i OSSEs parlamentariske forsamling i Marrakech
 fra representanten Willfred Nordlund om foreldrepermisjon i tiden fra og med 1. oktober 2019 til og med 3. april 2020
 fra representanten Kari Elisabeth Kaski om foreldrepermisjon i tiden fra og med 1. oktober til og med 2. desember
 fra Sosialistisk Venstrepartis stortingsgruppe om sykepermisjon for representanten Nicholas Wilkinson fra og med 1. oktober og inntil videre, og om sykepermisjon for representanten Petter Eide fra og med 1. oktober og inntil videre
 fra Fremskrittspartiets stortingsgruppe om sykepermisjon for representanten Mazyar Keshvari fra og med 1. oktober og inntil videre
 fra Høyres stortingsgruppe om sykepermisjon for representanten Astrid Nøklebye Heiberg fra og med 1. oktober og inntil videre
Fra første vararepresentant for Oslo, Olivia Corso Salles , foreligger søknad om fritak for å møte i Stortinget under representanten Kari Elisabeth Kaskis permisjon, grunnet egen foreldrepermisjon.
Etter forslag fra presidenten ble enstemmig besluttet:
Søknadene behandles straks og innvilges.
Følgende vararepresentanter innkalles for å møte i permisjonstiden:
For Akershus fylke:
 Liv Gustavsen 1.–9. oktober og Sheida Sangtarash 1. oktober og inntil videre
For Buskerud fylke:
 Anne Sandum 1.–4. oktober
For Hedmark fylke:
 Bersvend Salbu 1.–9. oktober
For Hordaland fylke:
 Leif Audun Sande 1.–4.oktober
For Nordland fylke:
 Kjell-Idar Juvik 1.–2. oktober, Kari Anne Bøkestad Andreassen 1. oktober 2019–3. april 2020 og Kim André Haugan Schei 3.–4. oktober
For Oslo fylke:
 Solveig Skaugvoll Foss 1. oktober –15. november, Olivia Corso Salles 16. november–2. desember, Carl I. Hagen 1. oktober og inntil videre, Zaineb Al-Samarai 1–9. oktober, Marian Hussein 1. oktober og inntil videre, og Camilla Strandskog 1. oktober og inntil videre
For Sogn og Fjordane fylke:
 Steinar Ness 1.–7.oktober
For Nord-Trøndelag fylke:
 Jorid Juliussen Nordmelan 1.–9. oktober
For Sør-Trøndelag fylke:
 Ove Vollan 1.–9. oktober
For Østfold fylke:
 Monica Carmen Gåsvatn 1.–9. oktober
Liv Gustavsen, Sheida Sangtarash, Anne Sandum, Bersvend Salbu, Leif Audun Sande, Kjell-Idar Juvik, Kari Anne Bøkestad Andreassen, Solveig Skaugvoll Foss, Carl I. Hagen, Zaineb Al-Samarai, Marian Hussein, Camilla Strandskog, Steinar Ness, Jorid Juliussen Nordmelan, Ove Vollan og Monica Carmen Gåsvatn er til stede og vil ta sete.
Det skal så foretas valg av presidenter og sekretærer.
Valget vil bli gjennomført i tråd med Stortingets forretningsorden § 6, andre og tredje ledd.
Fungerende president vil da foreslå at vi stemmer på vanlig måte, uten bruk av stemmesedler.
Fungerende president ber om forslag på Stortingets president.
Jeg har gleden av å foreslå Tone Wilhelmsen Trøen.
Da er Tone Wilhelmsen Trøen foreslått valgt til Stortingets president.
– Andre forslag foreligger ikke.
Presidenten ber så om forslag på Stortingets første visepresident.
Det er ei glede å føreslå Eva Kristin Hansen.
Eva Kristin Hansen er foreslått valgt til Stortingets første visepresident.
– Andre forslag er ikke fremkommet.
Presidenten ber så om forslag på Stortingets andre visepresident.
Jeg har gleden av å foreslå Morten Wold.
Morten Wold er foreslått valgt til Stortingets andre visepresident.
– Andre forslag er ikke fremkommet.
Presidenten ber så om forslag på Stortingets tredje visepresident.
Det er ei glede å føreslå Magne Rommetveit.
Magne Rommetveit er foreslått valgt til Stortingets tredje visepresident.
– Andre forslag er ikke fremkommet.
Presidenten ber så om forslag på Stortingets fjerde visepresident.
Jeg har den glede å foreslå Nils T. Bjørke.
Nils T. Bjørke er foreslått valgt til Stortingets fjerde visepresident.
– Andre forslag er ikke fremkommet.
Presidenten ber så om forslag på Stortingets femte visepresident.
Eg har den gleda å føreslå Abid Q. Raja.
Abid Q. Raja er da foreslått valgt til Stortingets femte visepresident.
– Andre forslag er ikke fremkommet.
Jeg ber om skriftlig votering.
Da har Bård Hoksrud bedt om skriftlig votering.
Presidenten vil referere forretningsordenens bestemmelse § 60, første ledd, bokstav d, første og andre punktum:
«Ved sedler uten underskrift.
Denne avstemningsmåten brukes bare ved valg og bare når det er fremmet flere forslag til samme verv, en tilstedeværende representant krever det eller forsamlingen vedtar det etter forslag av presidenten.»
Med Stortinget samtykke vil presidenten etterkomme ønsket.
Stemmesedler er utlagt på representantenes plasser i salen.
Representantene bes om å skrive ett navn på stemmeseddelen og legge denne i krukkene som settes frem midt på gulvet.
Med dette er Abid Q. Raja valgt til Stortingets femte visepresident.
Det skal så velges sekretær og visesekretær i Stortinget.
Presidenten ber om forslag på sekretær.
Etter en kontrolltelling ble det opplyst i formalia torsdag 3. oktober om at resultatet ble 129 stemmer for Abid Q. Raja.
160 stemmer ble avgitt.
Eg har gleda av å føreslå Runar Sjåstad.
Rune Sjåstad er foreslått som sekretær.
– Andre forslag er ikke fremkommet.
Presidenten ber så om forslag på visesekretær.
Jeg har gleden av å foreslå Ingjerd Schou.
Ingjerd Schou er foreslått som visesekretær.
– Andre forslag er ikke fremkommet.
Norges 164. storting erklæres herved lovlig konstituert.
Presidenten foreslår at underretning om dette sendes Hans Majestet Kongen gjennom regjeringens sjef.
– Det anses vedtatt.
Presidenten ber om bemyndigelse til, etter at Stortinget er erklært åpnet og etter at trontale og beretningen om rikets tilstand er overlevert, å utbringe det sedvanlige ønske for Kongen og fedrelandet – og anser denne bemyndigelse for gitt.
Presidenten ber videre om Stortingets bemyndigelse til å oppnevne en deputasjon på syv representanter til å motta Hans Majestet Kongen ved Stortingets åpning – og anser også denne bemyndigelse for gitt.
Som deputasjon oppnevnes Eigil Knutsen, leder, Tom-Christer Nilsen, Knut Arild Hareide, Liv Kari Eskeland, Ruth Grung, Terje Breivik og Nils T. Bjørke.
I anledning av Stortingets høytidelige åpning har Stortingets representanter blitt innbudt til gudstjeneste i Oslo domkirke onsdag 2. oktober kl. 17.00.
Ønsker noen ordet før møtet heves?
– Så synes ikke, og møtet er hevet.
