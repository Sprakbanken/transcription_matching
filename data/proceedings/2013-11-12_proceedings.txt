Representanten Arve Kambe, som har vært permittert, har igjen tatt sete.
Det foreligger to permisjonssøknader:
 fra Senterpartiets stortingsgruppe om sykepermisjon for representanten Anne Tingelstad Wøien fra og med 12. november og inntil videre fra Arbeiderpartiets stortingsgruppe om permisjon for representanten Sverre Myrli i tiden fra og med 12. november til og med 15. november for å delta i møte i NATOs parlamentariske forsamling i Bisjkek i Kirgisistan
Etter forslag fra presidenten ble enstemmig besluttet:
Søknadene behandles straks og innvilges.
Følgende vararepresentanter innkalles for å møte i permisjonstiden slik:
For Akershus fylke:
 Anne Odenmarck 12.–13. november og Arve Helseth 14. november
For Oppland fylke:
 Ivar Odnes
Anne Odenmarck og Ivar Odnes er til stede og vil ta sete.
Representanten Kjell Ingolf Ropstad vil framsette et representantforslag.
På vegne av representantene Hans Olav Syversen, Line Henriette Hjemdal, Hans Fredrik Grøvan og meg selv har jeg gleden av å sette fram et representantforslag om en handlingsplan mot antisemittisme.
Forslaget vil bli behandlet på reglementsmessig måte.
Presidenten drister seg til å si at hun antar at det ikke blir noe særlig debatt i de sakene som er til behandling i dag, og at det er grunn til å anta at det blir votering om kort tid, slik at man kanskje blir sittende i salen.
Det skal velges to nye medlemmer til fullmaktskomiteen til erstatning for medlemmer som har trådt inn i regjeringen.
Presidenten ber om forslag på nye medlemmer.
Jeg foreslår Ulf Leirstein og Bente Thorsen.
Representantene Ulf Leirstein og Bente Thorsen er foreslått som nye medlemmer av fullmaktskomiteen istedenfor Anders Anundsen og Solveig Horne.
– Andre forslag foreligger ikke, og representantene Ulf Leirstein og Bente Thorsen er enstemmig valgt som nye medlemmer av fullmaktskomiteen.
Det er ikke meningen å forlenge møtet unødig, jeg vil bare gi en kort orientering om hva dette dreier seg om.
Det ble foretatt en omfattende revisjon av Stortingets forretningsorden i 2012 og 2013.
Da oppsto det enkelte henvisningsfeil og uklarheter i forretningsordenen og reglementet for åpne kontrollhøringer som det er nødvendig å rette opp.
Det er i det alt vesentlige tale om lovtekniske endringer av mindre karakter.
Men det har også vært nødvendig å oppdatere reglementet for åpne kontrollhøringer slik at det er tilpasset de nye og generelle reglene om høring i forretningsordenen.
Det gjelder mulighetene som mindretallet har i komiteene til å foreslå åpen høring, og mulighetene som da ligger i å anke dette inn for presidentskapet av flertallet.
Dette gjelder ikke for kontrollkomiteen, som har egne mindretallsrettigheter.
Så har det videre vært behov for å presisere at det i forbindelse med den nye bestemmelsen i forretningsordenen om komiteenes mulighet til å reise inntil to debatter om et tema innenfor komiteenes ansvarsområde, § 22 siste ledd, ikke åpnes for framsettelse av forslag og avstemning.
Det lå implisitt i formuleringen, men for å være helt sikker på at det ikke skal oppstå noen tvil om det, blir det tatt inn og presisert at det ikke er tillatt å reise forslag til avstemning under denne type debatter.
Flere har ikke bedt om ordet til sak nr. 2.
Presidenten vil understreke at de neste sakene som skal behandles, ikke har ligget ute i den reglementsmessige tiden, dvs. 48 timer.
Med hjemmel i forretningsordenen § 46 vil presidenten foreslå at Stortinget likevel behandler disse sakene nå.
– Ingen innvendinger er kommet til dette, og det anses vedtatt.
Ingen har bedt om ordet til sak nr. 3.
Ingen har bedt om ordet til sak nr. 4.
Ingen har bedt om ordet til sak nr. 5.
Ingen har bedt om ordet til sak nr. 6.
Ingen har bedt om ordet til sak nr. 7.
Ingen har bedt om ordet til sak nr. 8.
Ingen har bedt om ordet til sak nr. 9.
Ingen har bedt om ordet til sak nr. 10.
Vi går da til votering over sakene nr. 2–10.
Siden referatet er omdelt på representantenes plasser, vil ikke presidenten lese opp de ulike fordelingene, med ett unntak.
Det gjelder Rammeområde 1, kap.
503, 510, 520, 525, 530, 531, 532, 533, 534, 540, 545, 546, 3510, 3525, 3531, 3533 og 3540, som i referatet er foreslått sendt kontroll- og konstitusjonskomiteen, men som skal sendes til kommunal- og forvaltningskomiteen.
Dermed er dagens kart ferdigbehandlet.
Forlanger noen ordet før møtet heves?
– Møtet er hevet.
