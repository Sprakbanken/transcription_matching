Hvis ingen har noe å innvende, vil jeg etterkomme anmodningen.
Fungerende president vil anmode forrige stortings sekretær, Runar Sjåstad, om midlertidig å fungere som sekretær til Stortinget er konstituert.
Fra Statsministerens kontor foreligger følgende brev til Stortinget, datert 20. september 2021:
«Statsråd ble holdt på Oslo slott 20. september 2021 kl. 1100 under ledelse av Hans Majestet Kongen.
Det ble truffet følgende vedtak:
Statsråd Kjell Ingolf Ropstad gis avskjed i nåde.
Statsråd Olaug Vervik Bollestad overtar styret av Barne- og familiedepartementet, i tillegg til ansvaret hun i dag har for Landbruks- og matdepartementet.
Statssekretær Jorunn Hallaråker Heggelund og statssekretær Julie Kristine Kordahl gis avskjed i nåde fra sine embeter som statssekretærer for statsråd Kjell Ingolf Ropstad, og utnevnes på nytt til statssekretærer for statsråd Olaug Vervik Bollestad i Barne- og familiedepartementet.
Statssekretær Ingvild Ofte Arntsen gis avskjed i nåde fra 50 % stilling som statssekretær for statsråd Kjell Ingolf Ropstad, og utnevnes på nytt i 50 % stilling som statssekretær for statsråd Olaug Vervik Bollestad i Barne- og familiedepartementet.
Statssekretær Ingvild Ofte Arntsen har i tillegg 50 % stilling som statssekretær for statsråd Olaug Vervik Bollestad i Landbruks- og matdepartementet.
Rangordningen for regjeringens medlemmer fastsettes i samsvar med vedlagte forslag.
Endringene skjer med virkning fra 20. september 2021 kl. 12.00.»
Fungerende president foreslår at det refererte brevet vedlegges protokollen – og anser det som vedtatt.
Det vil bli foretatt navneopprop av representantene.
Fungerende resident gjør oppmerksom på at første representant for hvert valgdistrikt skal levere fullmakten fra riksvalgstyret til presidenten etter hvert som de blir ropt opp.
Det ble deretter foretatt navneopprop av representantene.
Følgende representanter var fraværende:
5. representant for Vest-Agder, Anja Ninasdotter Abusland, 2. representant fra Akershus, Anniken Huitfeldt, 14. representant for Akershus, Une Bastholm, 3. representant for Møre og Romsdal, Jenny Klinge, 4. representant for Møre og Romsdal, Helge Orten, 7. representant for Oslo, Lan Marie Nguyen Berg, 16. representant for Oslo, Rasmus Hansson og 13. representant for Rogaland, Aleksander Stokkebø.
Representantene Anniken Huitfeldt, Jenny Klinge, Helge Orten.
Lan Marie Nguyen Berg, Rasmus Hansson og Aleksander Stokkebø hadde forfall.
Fra to representanter forelå permisjonssøknader
Fungerende president foreslår at den sist benyttede forretningsorden, med de endringer som ble vedtatt av Stortinget 17. juni 2021, gjøres gjeldende.
– Det anses vedtatt.
Det foreligger fem permisjonssøknader:
 fra representanten Anja Ninasdotter Abusland om foreldrepermisjon i tiden fra og med 1. til og med 12. oktober
 fra representanten Une Bastholm om foreldrepermisjon i tiden fra og med 1. oktober 2021 til og med 4. januar 2022
 fra representantene Hårek Elvenes , Christian Tybring-Gjedde og Lene Westgaard-Halle om permisjon i tiden fra og med 8. til og med 11. oktober, alle for å delta i NATOs parlamentariske forsamlings sesjon i Lisboa
Etter forslag fra presidenten ble enstemmig besluttet:
Søknadene behandles straks og innvilges.
Følgende vararepresentanter innkalles for å møte i permisjonstiden slik:
For Vest-Agder:
 Eivind Drivenes 1.–12. oktober
For Akershus:
 Kristoffer Robin Haug 1. oktober–21. desember
Tonje Anderson Olsen 8.–11. oktober
For Oslo:
 Jon Engen-Helgheim 8.–11. oktober
For Vestfold:
 Henning Wold 8.–11. oktober
Eivind Drivenes og Kristoffer Robin Haug er til stede og vil ta sete.
Det skal så velges fullmaktskomité.
De foreslåtte medlemmene av fullmaktskomiteen er utpekt av gruppene, og forslaget er omdelt på representantenes plasser i salen.
Dersom ingen har noe å innvende, voteres det på vanlig måte.
I tilfelle avvikende forslag fremsettes, benyttes skriftlig votering.
Det utlagte forslaget vil da bli benyttet som stemmeseddel.
Ingen innvendinger er kommet mot denne fremgangsmåten, og den foreslåtte fremgangsmåten vil bli fulgt.
Som medlemmer av fullmaktskomiteen ble enstemmig valgt:
Une Bastholm
, Lise Christoffersen
, Mona Fagerås
, Bengt Fasteraune
, Heidi Greni
, Svein Harberg
, Kari Henriksen
, Hans Andreas Limi
, Per Olaf Lundteigen
, Sverre Myrli
, Hege Bae Nyholt
, Kjell Ingolf Ropstad
, Ingjerd Schou
, Runar Sjåstad
, Ingvild Wetrhus Thorsvik
, Tone Wilhelmsen Trøen
, Morten Wold
Fungerende president vil anmode de nyvalgte medlemmene av fullmaktskomiteen om å tre sammen umiddelbart etter at dette møtet er hevet.
Komiteens møte vil bli holdt på utenriks- og forsvarskomiteens møterom, rom S-407.
Ønsker noen ordet i henhold til forretningsordenens § 54 før møtet heves?
– Møtet er hevet.
